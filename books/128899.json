{
  "title": "Μάργκινους Μόριους",
  "description": "Απρόσμενο δώρο η επαφή μου με τέτοιο κείμενο!Πρόκειται για ένα λογοτεχνικό βιβλίο \"διαμάντι\", που σε καλεί ξανά και ξανά να τυλιχτείς στις σελίδες του, γιατί κάθε φορά βαθαίνεις όλο και πιο πολύ...Ο συγγραφέας, γοητευτικός αφηγητής, προικισμένος μυθοπλάστης, ηθογράφος, ψυχογράφος, ψυχαναλυτής και κοινωνικός αναλυτής σε παίρνει μαζί του σ' ένα ταξίδι πρωτόγνωρο, συναρπαστικό, συνταρακτικό και μυστηριώδες...Μιλάει για τα παράξενα και την αδικία του κόσμου, για το σκληρό αγώνα της επιβίωσης, για την υποθήκη της ζωής, για το \"ζωντανό πανεπιστήμιο των ανθρωπίνων αξιών\" και \"τα νοικιασμένα αισθήματα των ανθρώπων\". Συναντάς στις σελίδες του τα σπουδαία παιδιά τού σήμερα, που αναγκάζονται να χαράξουν μόνα τους μονοπάτια, αφού οι μεγάλοι χρεοκοπήσαμε στις λεωφόρους της ευμάρειας και χάσαμε το δρόμο, μιλάει για τον αληθινό προορισμό του ανθρώπου και άλλα πολλά...Θέτει με μυθιστορηματική γραφή \"βαθιά\" νοήματα της ζωής, ωθώντας σε να ξεφύγεις από τις δεσμεύσεις και να αυτοπροσδιοριστείς, να αναζητήσεις τον εσώτατο εαυτό σου και εκεί να προσπαθήσεις να λύσεις τα προβλήματα της ζωής.Γραφή βαθύτατα πολιτική και έντονα ανθρωπιστική, με μια ματιά διεισδυτική και οξύτατη αντίληψη, σε προτρέπει να φέρεις στο φως τις κινητήριες δυνάμεις της ψυχής, σε μια αναδόμηση της προσωπικότητας και ανακοινωνικοποίηση της ζωής.Εξαιρετικό δείγμα συνειδησιακής γραφής, σου δημιουργεί την αίσθηση της βιωμένης εμπειρίας και σε καθιστά κοινωνό των εσωτερικών σκέψεων και συναισθημάτων των ηρώων, καθώς και μιας πρωτόγνωρης γνώσης. Η πετυχημένη αναλογία δράσεων και δραστηριοτήτων και ο πλούσιος αφηγηματικός χρόνος οδηγούν σε μια πλοκή μοναδική που κρατά αμείωτο το ενδιαφέρον.Λόγος πολυδιάστατα περιγραφικός, αποτυπώνει συνολικά την ατμόσφαιρα σε κάθε της λεπτομέρεια. Μια ατμόσφαιρα μυστηριώδης, που εντείνεται από τη σκηνοθεσία, την εικονοπλασία και τη συνύπαρξη δυνατών αντιθέσεων.Γλώσσα ώριμη, πλούσια, κομψή, ποιητική και τρυφερή αλλά και τόσο δυνατή ώστε να μπορεί να στήσει ακέραιο μπροστά στα μάτια σου τον κόσμο που περιγράφει, εκφραστική του βάθους, με συνδυασμούς λέξεων που εκπλήσσουν και αιφνιδιάζουν και σε κρατάει δέσμιο ως το τέλος... (Στέλλα Ν.Κυριακάκη-Χατζηγεωργίου, από την παρουσίαση στο οπισθόφυλλο του βιβλίου)",
  "genres": [],
  "author": "Στέλιος Χαλκίτης",
  "average_rating": "4.57",
  "url": "https://www.goodreads.com/book/show/20636323"
}