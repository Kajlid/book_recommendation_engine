{
  "title": "Het laatste hoofdstuk",
  "description": "Het laatste hoofdstuk draagt duidelijk sporen van Hamsuns pessimisme, scepticisme en cultuurkritiek, al mondt deze roman ten slotte uit in een overlevingssituatie. Het verhaal speelt in een sanatorium en is ook vanwege een aantal andere verwante aspecten en achtergronden vergeleken met Der Zauberberg (De toverberg) van Thomas Mann, een groot bewonderaar van Hamsun.Het, als altijd bij Hamsun, sterk en strak gecomponeerde boek heeft een vijfvoudig thema: het eeuwige zwerverschap van de mens; het zich overal en steeds weer manifesterende verval van waarden; de doodsproblematiek die ook door de titel wordt uitgedrukt, geconcentreerd in de figuur van Leo Magnus, bijgenaamd de Zelfmoordenaar, die zich toch steeds weer aan het leven vastklampt; tegenover de doodsthematiek de drang tot zelfbehoud. Het geheel wordt overkoepeld door het sociale thema: de tegenstelling tussen de verderfelijke steedse cultuur en de gezonde cultuur van de boer. De hoofdintrige van de roman wordt gevormd door de dramatische liefdesperikelen van Julie d’Espard, die doelbewust een man en een beschut bestaan tracht te vinden voor haar zelf en - in een later stadium - ook voor haar kind, dat verwekt is door de man die wordt doodgeschoten door zijn rivaal Daniël.",
  "genres": [
    "Fiction",
    "Classics"
  ],
  "author": "Knut Hamsun",
  "average_rating": "4.06",
  "url": "https://www.goodreads.com/book/show/13552884-het-laatste-hoofdstuk"
}