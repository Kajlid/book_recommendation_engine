{
  "title": "De døde i Vefby",
  "description": "Ole Henrik Laub har allerede en betragtelig produktion bag sig. Siden debut-romanen ”Et sværd dyppet i honning” fra 1967 er der kommet tre romaner, en novellesamling, adskillige radio- og TV-spil og skuespillet ”Tankelæseren” der kommer op på Gladsaxe Teater i denne sæson. Bedst kendt i vide kredse er hans TV-spil ”Pigerne” og ”Under observation”, der ligesom hans øvrige produktion er blevet særdeles vel modtaget af såvel publikum som af anmelderne. Det er således en kendt og velrenommeret dansk forfatter, som alle science fiction-fans med glæde vil byde velkommen.I adskillige af hans ting, de fantastiske noveller, det mystiske, ”Tankelæseren” m.m. er der elementer af science fiction, og DE DØDE I VEFBY hører afgjort hjemme i denne kategori, minder på mange måder om tendenser i moderne engelsk-amerikansk New Wave-science fiction.Bogens handling udspiller sig i et eller andet europæisk land i en trøstesløs fremtid – måske efter krig eller naturkatastrofer. Det er et miljø i forfald, stinkende af råddenskab, hvor mord, tortur og voldtægt hører til dagens orden. Hovedpersonen Deb er fanget af en slags sadistisk ”overmenneske”, der holder ham fangen i en pram og udsætter ham for tortur og trusler om snarlig død. Det lykkes ham en overgang at slippe fri, men han havner igen hos sin fangevogter – eller måske hos en anden?Bogen kan opfattes på flere måder, måske som en tidløs myte; måske er det i virkeligheden en historie om det samfund vi lever i. Måske er prammen Charons båd og floden Styx eller noget tilsvarende.Uanset hvordan man vil opfatte den, er det en særdeles velskreven roman med overraskende og betagende sammenligninger og meget, meget spændende.",
  "genres": [],
  "author": "Ole Henrik Laub",
  "average_rating": "3.60",
  "url": "https://www.goodreads.com/book/show/17972015-de-d-de-i-vefby"
}