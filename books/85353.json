{
  "title": "Un mattino oltre il tempo",
  "description": "1988. Liang Haoyuan e Xie Zhiqiang sono due diciottenni cinesi che vivono in un’area rurale della Cina. L’uno introverso e sognatore, l’altro deciso e pragmatico, sono uniti da una sincera amicizia e dall’amore per la poesia e la libertà: li attende tuttavia una vita senza sorprese, simile a quella dei loro padri, dei loro avi. Quando tuttavia, contro ogni aspettativa, i due ragazzi riescono a essere ammessi in un’importante università, ha inizio per loro una nuova vita: il campus, i nuovi compagni, le appassionanti lezioni di poesia del giovane professor Kan, che ben presto diviene il punto di riferimento degli studenti. Giungono intanto le prime notizie dei cortei e dei sit-in a Pechino: partecipare, schierarsi, diviene per entrambi una necessità. Il viaggio verso la capitale diventa così un vero e proprio rito di passaggio; piazza Tian’an men è già piena di studenti e di lavoratori che scandiscono slogan, discutono, stabiliscono nuove alleanze. Ogni cosa appare magnifica e irreale mentre dilaga, ingenuamente, l’illusione di una rivoluzione pacifica. Poi, il massacro. È la fine di un sogno, concepito prima ancora di aver compreso fino in fondo il reale disegno di quanto si sarebbe voluto sovvertire; e l’inizio di una vita di esilio, di assenza da sé e dagli altri, oltre che di un non sopito desiderio di riscossa. Un mattino oltre il tempo narra di una profonda, inossidabile amicizia tra due adolescenti troppo presto diventati adulti. Ma è anche la cronaca, vivida e chiara, di una delle pagine più tragiche della storia di una grande nazione.",
  "genres": [],
  "author": "Yang Yi",
  "average_rating": "3.25",
  "url": "https://www.goodreads.com/book/show/17374185-un-mattino-oltre-il-tempo"
}