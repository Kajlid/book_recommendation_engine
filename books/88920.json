{
  "title": "Η κομμούνα της Θεσσαλονίκης, 1342-1349",
  "description": "Σε αυτό το μικρό αλλά περιεκτικό βιβλίο ο Κορδάτος παρουσιάζει ένα σχετικά άγνωστο στο ευρύ κοινό αλλά εξαιρετικά ενδιαφέρον κοινωνικό κίνημα που συντάραξε τη Βυζαντινή Αυτοκρατορία στο πρώτο μισό του 14ου αιώνα. Πρόκειται για την περίφημη Κομούνα της Θεσσαλονίκης, γνωστή και σαν εξέγερση των Ζηλωτών.Η βαθιά οικονομική, κοινωνική και πολιτική κρίση που μάστιζε τη Βυζαντινή Αυτοκρατορία στην περίοδο 1300-1350 εξώθησε τα λαϊκά στρώματα σε δυναμικές αντιδράσεις. Οι αντιδράσεις των αγροτών αλλά και άλλων πήραν τη μορφή ακόμη και οργανωμένων κινημάτων που ενίοτε έφεραν, έστω για βραχύ χρονικό διάστημα, τις λαϊκές δυνάμεις στην εξουσία.Σε σχέση με άλλα κινήματα οι «ζηλωτές» της Θεσσαλονίκης ξεχώρισαν στο ότι κράτησαν την εξουσία για πολλά συναπτά έτη, τελώντας σε αυτονομία από την υπόλοιπη αυτοκρατορία. Στο διάστημα αυτό οι Ζηλωτές επιχείρησαν να εισαγάγουν πρωτοποριακές για την εποχή τους μεταρρυθμίσεις. Αν και οι ιστορικές πηγές είναι πολύ φειδωλές, γνωρίζουμε ότι οι επαναστάτες μεταξύ άλλων εκρίζωσαν το παλιό διοικητικό σύστημα, θέσπισαν εκλογές αρχόντων και κλήρου, καθιέρωσαν ανεξιθρησκία και έκαναν αναδιανομή γαιών προς όφελος των φτωχών.Τελικά, η εξέγερση πνίγηκε στο αίμα. Ο Ιωάννης Κατακουζηνός, χρησιμοποιώντας δόλο, αλλά και ξένα στρατεύματα -ανάμεσά τους και μεγάλο στρατό Τούρκων- κατάφερε τελικά να μπει στη Θεσσαλονίκη· θανάτωσε ή φυλάκισε τους ηγέτες των επαναστατών, φόνευσε πολλούς οπαδούς τους και επανάφερε την καθεστηκυία τάξη στην πόλη.Με το βιβλίο του αυτό ο Κορδάτος ταράζει τα νερά της ελληνικής ιστοριογραφίας των μέσων του 20ου αιώνα. Κάνει καίριες παρατηρήσεις για τις επιδιώξεις του κινήματος, το αναλύει μέσα από το πρίσμα του διαλεκτικού υλισμού και καταδεικνύει τους περιορισμούς του, αλλά και τη μεγάλη σημασία του.",
  "genres": [],
  "author": "Γιάνης Κορδάτος",
  "average_rating": "4.43",
  "url": "https://www.goodreads.com/book/show/17619339-1342-1349"
}