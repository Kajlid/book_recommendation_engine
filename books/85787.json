{
  "title": "La bella estate",
  "description": "\"A quei tempi era sempre festa. Bastava uscire di casa e attraversare la strada, per diventare come matte, e tutto era bello, specialmente di notte, che tornando stanche morte speravano ancora che succedesse qualcosa, che scoppiasse un incendio, che in casa nascesse un bambino, o magari venisse giorno all'improvviso e tutta la gente uscisse in strada e si potesse continuare a camminare fino ai prati e fin dietro le colline...\"La bella estate (1949) contiene tre romanzi, di cui ciascuno si presenta con una propria autonomia: La bella estate, Il diavolo sulle colline e Tra donne sole. Senza costituire una trilogia, c'è in essi un clima morale, un incontro di temi che li accomuna: sono tre romanzi cittadini (per quanto sempre la campagna, la nitida e favolosa campagna di Pavese vi sia presente), tre romanzi di scoperta della città e della società, di giovanili passioni amorose, d'entusiasmi e sconfitte. Un tema ricorrente in ciascuno dei vari intrecci e ambienti è quello della tentazione, dell'ascendente che i giovani sono tutti condannati a subire. Un altro è la ricerca affannata del vizio, il bisogno baldanzoso di violare la norma, di varcare il limite. Un altro, l'abbattersi della naturale sanzione sul più incolpevole e inerme, sul più \"giovane\". Ma quest'elenco di temi non può render giustizia all'unità e pienezza di ciascuno dei tre romanzi, al suo nitido carattere di studio di un ambiente e di una vicenda, al ritmo della sua prosa.",
  "genres": [
    "Fiction",
    "Classics",
    "Italian Literature",
    "Italy",
    "20th Century",
    "Coming Of Age",
    "Romance"
  ],
  "author": "Cesare Pavese",
  "average_rating": "3.47",
  "url": "https://www.goodreads.com/book/show/1739067.La_bella_estate"
}