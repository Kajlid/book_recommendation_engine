{
  "title": "Irod",
  "description": "Irod Antipa, conducătorul Galileei şi Pereei, încearcă să-şi înţeleagă rolul în contextul evenimentelor violente ce îi marchează existenţa: conspiraţii, lupte pentru putere, războiul, povestea sa de dragoste cu Irodiada, precum şi apariţia creştinismului. Iosafat, cel mai de încredere servitor şi prieten al lui, este otrăvit, iar comandantul său militar, Beria, primeşte ordin să-i găsească şi să-i pedepsească pe vinovaţi. Însă laţul investigaţiilor începe să se strîngă în jurul lui Irod însuşi. Oamenii devin simpli pioni în jocurile pentru putere ale familiilor bogate şi influente, iar tetrarhul ajunge încet-încet să nu mai aibă încredere în nimeni, nici măcar în rude şi prietenii apropiaţi. În rîndul poporului domneşte o agitaţie necontenită, iar învăţăturile profeţilor creştini ucişi continuă să se răspîndească prin intermediul grupărilor secrete şi să pricinuiască schimbări neaşteptate. De-a lungul deceniilor, educaţia tînărului Irod Antipa, conturată în spiritul hedonist specific aristocraţiei romane, devine treptat o amintire palidă: puterea, responsabilitatea şi suspiciunile îl macină, în timp ce profetul Ioan Botezătorul, a cărui moarte ar fi trebuit să-l elimine din viaţa tot mai bătrînului prinţ, continuă să-i tulbure liniştea. Rod al unei documentări temeinice care a durat zece ani, romanul lui Asko Sahlberg, adesea comparat cu romanele istorice ale lui Mika Waltari, este o călătorie în timp care înfăţişează lumea antică într-o manieră atît de elaborată, încît poate fi asemănat cu o experienţă cinematografică.",
  "genres": [
    "Fiction",
    "Finnish Literature",
    "Historical Fiction"
  ],
  "author": "Asko Sahlberg",
  "average_rating": "3.83",
  "url": "https://www.goodreads.com/book/show/34952917-irod"
}