{
  "title": "پدر، عشق و پسر",
  "description": "کتاب پدر، عشق و پسر اثری دیگر از سید مهدی شجاعی است که در آن فرازهایی از زندگی حضرت علی اکبر بن الحسین علیهما السلام به تصویر کشیده می‌شود. وقایع از زاویهٔ اول شخص و از زبان اسب آن حضرت «عقاب» روایت می‌شود و مخاطب راوی در داستان، لیلی بنت ابی‌مرّه مادر گرامی حضرت علی اکبر (ع) است. فصول کتاب با عنوان «مجلس» نامگذاری شده و داستان متشکل از ده مجلس است که در هر مجلس، عقاب با زبانی عاطفی و دلنشین، صحنه‌ای از زندگی حضرت علی اکبر (ع) را روایت می‌کند و مجالس پایانی، به شهادت حضرتش در کربلا اختصاص دارد. گفتنی است که هر برش از زندگی حضرت که در مجالس ده‌گانه نمایانده می‌شود، در انتهای هر مجلس به گونه‌ای به واقعهٔ کربلا مربوط و منتسب می‌شود و بدین‌ترتیب، تمام مجالس رنگ عاشورایی خود را حفظ می‌کند. داستان از چگونگی رسیدن عقاب به حضرت علی‌اکبر شروع می‌شود و مجلس دوم تصویری از ولادت آن حضرت ارائه می‌دهد. مجالس بعدی به ماجراهای پیشنهاد امان از سوی سپاه عمر سعد به حضرت، سقایت ایشان برای اهل خیام قبل از حضرت عباس، صحنه‌های پوشاندن لباس رزم و راهی کردنشان به میدان توسط امام و … در انتهای کتاب، منابعی که نکات تاریخی از آنها استخراج و در متن داستان پرورانده شده، آمده است. در این کتاب می‌خوانیم: عجیب بود رابطه میان این پدر و پسر. من گمان نمی‌کنم در تمام عالم، میان یک پدر و پسر، این همه تعلق، این همه عشق، این همه انس و این همه ارادت حاکم باشد. من همیشه مبهوت این رابطه‌ام. گاهی احساس می‌کردم که رابطهٔ حسین با علی‌اکبر فقط رابطهٔ یک پدر و پسر نیست؛ رابطهٔ یک باغبان با زیباترین گل آفرینش است، رابطهٔ عاشق و معشوق است، رابطهٔ دو انیس و همدل جدایی‌ناپذیر است. احساس می‌کردم رابطهٔ علی‌اکبر با حسین، فقط رابطهٔ یک پسر با پدر نیست؛ رابطهٔ مأموم و امام است، رابطهٔ مردید و مراد است، رابطهٔ عاشق و معشوق است، رابطهٔ محبّ و محبوب است و اگر کفر نبود می‌گفتم رابطهٔ عابد و معبود است.",
  "genres": [
    "Religion",
    "Novels",
    "Fiction",
    "Historical",
    "Literature"
  ],
  "author": "سیدمهدی شجاعی",
  "average_rating": "4.07",
  "url": "https://www.goodreads.com/book/show/926990._"
}