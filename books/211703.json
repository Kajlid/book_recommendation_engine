{
  "title": "Kannas",
  "description": "Hanneriina Moisseisen (s.1978) sarjakuvateos Kannas kuvaa poikkeuksellista ajanjaksoa poikkeuksellisista näkökulmista. Karjalan kannakselle vuoden 1944 kesään sijoittuva teos pohjautuu osittain arkistolähteisiin ja siinä sota-ajan arkistovalokuvat nivoutuvat osaksi sarjakuvan kuvakerrontaa.Teoksen keskeisiin teemoihin kuuluu sotilaana epäonnistuneen miehen kokemus sodasta, sekä sotakirjallisuudessa näihin päiviin asti vältelty aihe, sotilaiden psyykkiset ongelmat ja niihin liittyvä rintamakarkuruus. Sotasarjakuvien ja populaarikulttuurin kuvastolle sekä viralliselle historiankirjoitukselle tyypillisten teemojen eli taistelemisen, sankaruuden, miehisen sisun ja kärsimyksen sijaan Moisseinen tarkastelee kirjassaan ihmisten ja eläinten keskinäistä huolenpitoa ja selviytymistä sodan jaloissa.Toinen kirjan kahdesta päähenkilöistä on nuori karjakko, Maria Shemeikka, joka lehmineen odottaa lähtökäskyä muutoin hylätyssä kylässä. Yksi lehmistä on poikimaisillaan ja pommit räjähtelevät ympärillä. Palavien lähikylien valaistessa yötaivaan paikalle harhailee sodassa järkensä menettänyt rintamakarkuri Auvo Oksala, ainoana yksiköstään tykistökeskityksestä henkiin jäänyt karjalaisnuorukainen, joka ei enää tiedä onko elävä vaiko kuollut.Kannas on Hanneriina Moisseisen neljäs sarjakuvakirja. Häneltä on aiemmin julkaistu suomen kielellä teokset Sen synty (2005), Setit ja partituurit (2010) sekä Isä (2013).",
  "genres": [
    "Comics",
    "Graphic Novels",
    "War",
    "History",
    "Finnish Literature",
    "Graphic Novels Comics",
    "Adult"
  ],
  "author": "Hanneriina Moisseinen",
  "average_rating": "4.10",
  "url": "https://www.goodreads.com/book/show/30731934-kannas"
}